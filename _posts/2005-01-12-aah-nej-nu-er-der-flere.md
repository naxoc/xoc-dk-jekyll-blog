---
title: 'Åh, nej. Nu er der flere'
date: '2005-01-12 01:15:00 -0100'
permalink: /2005/01/12/h-nej-Nu-er-der-flere
layout: post

---
Jeg er lidt nervøs i dag. Og temmelig støjplaget. Mit badeværelse ligner bogstaveligt talt et bombet lokum. Hele min ejendom er ved at få lagt nye faldstammer ind, så badeværelset er hårdt ramt for tiden. Nu er der bare lige det med at "for tiden" nu har varet siden først i oktober.   
Jeg er ved at være ret træt af den sprøde lyd det giver når man træder ind badeværelset. Lyden kommer fra de millionvis af små stykker loft der rasler ned hele tiden på grund af rystelser, huller og rådden maling. Æv!

Der har indtil nu været to håndværkere i gang og i dag er der kommet to til. Jeg håber virkelig det fordobler tempoet. Jeg er meget bekymret ved tanken om at det tager to håndværkere over to måneder at smadre badeværelset. Tager det så fire håndværkere fire måneder at få det til at ligne sig selv igen?
