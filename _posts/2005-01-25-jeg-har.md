---
title: 'Jeg har'
date: '2005-01-25 12:00:00 -0100'
permalink: /-0001/11/30/Jeg-har
layout: post

---
Det er jo ikke så skrækkeligt tit jeg får skrevet noget på min weblog. I det efterhånden utænkelige tilfælde at der stadig er nogen der rent faktisk læser min weblog tilbyder jeg nu en up-to-dateservice. For overblikkets skyld er servicen i listeform:

**Jeg har:**

1. Et rigtigt arbejde. Jep - sådan et hvor man møder om morgenen og går hjem sent på eftermiddagen. Jeg er blevet programmør er jeg.
2. Et fuldstændigt smadret badeværelse. Det ville være utrolig dårlig stil at sammenligne min lejligheds sanitære forhold med noget der har været præsenteret for en tsunami, men det ville være meget præcist. Næste gang jeg ser en VVSmand får han en lammer.
3. En fuldstændigt smadret bankkonto. Det kan man vel næppe kalde en opdatering, men min bankrådgiver er meget tilfreds med punkt 1 på denne liste.
4. En meget ren lejlighed. Efter at have strukket den langt ud over hvad der er rimeligt sidder jeg nu en renskuret lejlighed. Synes lige jeg ville dele den oplysning med hele in_d_ernettet.
5. En dejlig kæreste. Mmm.
6. Bestemt mig får at få længere hår. Nu er jeg snart for træt af at blive kaldt "unge mand" nede i supermarkedet. Hvad fanden er det med folk? Det kan sgu' da godt være at jeg er højere end gennemsnitskvinden - og at mit hår er kortere end gennemsnitskvindens. Men jeg kan da mønstre en - øh.. B-skål - og et par pindearme der ville gøre enhver mand der rendte rundt med dem til en der ofte blev forvekslet med et skleroseoffer. Men hvad. Det er nok bare mig der render ind i svagtseende.
7. Bestemt mig for at købe nogle flere RAM til min computer. Jeg kan nå at få mellem 3 og 6 grå hår på den tid det tager at compile 4 Javaklasser. Hurra for punkt 1.
8. Fået billetter til U2-koncerten til sommer. Tak til Kia!
9. Været i Jylland mens der var snestorm. Orv hvor kan det tage lang tid at køre fra Kolding til Århus når gennemsnitsfarten er 20 km. i timen. Og orv, hvor kan de drikke mange øl derovre. (Se punkt 10)
10. Spillet ølludo for første gang. Sikke et spil! Man spiller på en stor plexiglasplade hvorpå der er tegnet en ludospilleplade. I stedet for brikker (som man alligevel ikke har for mange at rykke med efter ret kort tid) rykker man med ølflasker. Flaskerne skal være tømte inden man rykker i mål - eller rykker ud igen efter at være blevet slået hjem. Skål!
11. Stemt på hende med håndtasken.
12. Testet om min mobiltelefon kunne li' at tage hovedspring fra min jakkelomme med 35 km. i timen på cykel. Den ser ikke begejstret ud, men der ikke noget brok med den.
13. Nå ja.. Lagt mit speciale på hylden et par måneder. Det skal nok <del>skrive sig selv</del> blive skrevet færdigt.
14. Et virusprogram der nu i over en uge har været i gang med [det her](http://www.xoc.dk/images/things/grisoft.png). Det er vel lige før det også kan kaldes en virus.
15. Stadig ikke vundet i Lotto.
<div class="vintage-comments">
<h4>Kommentarer </h4>
<ul class="vintage-comments-list"><li>
<p class="comment-meta">Den <time datetime="2005-02-23T16:21:07+01:00">23. feb 2005 kl.  04:21</time>, sagde <a href="http://detfalskested.dk">3xM</a>:</p>
<p>Der sker af og til utænkelige ting.</p>
<p>=)</p>
</li>
</ul>
</div>
