---
title: 'Længe siden'
layout: post
date: '2017-05-16 19:57:25 +0100'
category:
    - I det hele taget
    - indernettet
disqus_id: 1
---
Hej med dig. Det er sgu' længe siden! Det er faktisk godt 6 år siden jeg har skrevet på min blog.

Ja, jeg sagde blog. Der er gået så mange år at jeg er kommet mig over min aversion mod ordet blog, så jeg er holdt op med at kalde det for en "weblog".

Jeg ved ikke om der overhovedet er folk der læser blogs mere. Facebook har stille og roligt overtaget meget af det jeg har brugt en blog til siden 2002. Måske skal jeg til at være sådan en totalt retrosmart type som skriver på sin blog i stedet for på Facebook.
For så at poste det til Facebook... Men måske er det sådan man gør på internettet nu om dage? Hvad fanden ved jeg? Jeg har ikke skrevet noget fornuftigt her i over et halvt årti.

Jeg havde faktisk næsten glemt at jeg har denne blog. Det var fordi jeg langt om længe rykkede på en todo om at få flyttet bloggen fra en server jeg ikke gad at betale for at have tændt, at jeg kom til at læse nogle gamle posts. Og måske er jeg blevet ældre og har læst meget skidt skrevet lort siden, men jeg blev da i al beskedenhed ret begejstret for nogle af de ting jeg har skrevet i sin tid. Det var sgu' da meget sjovt! Nok ikke piv-dybt, men alligevel lige niveauet over de noget upersonlige kattekilling-videoer jeg plejer at poste på Facebook <sup>*)</sup>. [Prøv f.eks at læse her]({% post_url 2004-08-04-hjemme-fra-munchen %}) om mine kvaler med post-druk-ferie og licenskontoret. Jeg fik en god retro-griner over det.

Det var bare det jeg ville sige. Jeg lover ikke mig selv at jeg begynder at skrive her en hel masse igen, men det ku' da være meget fedt hvis jeg kunne tage mig sammen og gøre det. Jeg skal gøre mit bedste

 <sub>*) Det skal lige slåes fast, at der _bestemt_ ikke er noget galt med videoer med kattekillinger.</sub>
